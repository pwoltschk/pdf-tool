
======================================================================
LibreOffice 5.4 ReadMe
======================================================================


За последните новости в този readme файл посетете http://www.libreoffice.org/welcome/readme.html.

Настоящият файл съдържа важна информация за LibreOffice. Моля, прочетете я внимателно, преди да започнете работа.

Общността на LibreOffice, отговорна за разработването на продукта, би желала да Ви покани за член. Ако сте нов потребител, можете да разгледате сайта на LibreOffice, където ще намерите много информация за проекта и свързаните с него общности. Посетете http://www.libreoffice.org/.

Наистина ли LibreOffice е свободен за всички потребители?
----------------------------------------------------------------------

LibreOffice е свободен за използване от всекиго. Можете да вземете това копие на LibreOffice и да го инсталирате в толкова компютри, колкото желаете, както и да го използвате за каквато искате цел (включително за стопанска, правителствена, административна или образователна дейност). За повече подробности вижте текста на лиценза, пакетиран заедно с изтегления LibreOffice.

Защо LibreOffice е безплатен за всички потребители?
----------------------------------------------------------------------

Това копие на LibreOffice може да бъде използвано от вас безплатно благодарение на отделните сътрудници и корпоративните спонсори, които са помагали с проектиране, разработване, изпитания, превод, документация, поддръжка, маркетинг и по много други начини, за да доведат LibreOffice до днешната му позиция на водещ офис пакет с отворен код в света.

Ако цените усилията им и искате да сте сигурни, че LibreOffice ще бъде достъпен и в далечното бъдеще, моля, обмислете възможностите да допринесете за проекта – за подробности вижте http://www.documentfoundation.org/contribution/. Всеки може да помогне с нещо.

----------------------------------------------------------------------
Бележки за инсталирането
----------------------------------------------------------------------

LibreOffice изисква скорошна версия на Java Runtime Environment (JRE) за пълната си функционалност. JRE не е част от инсталационния пакет на LibreOffice и трябва да се инсталира отделно.

Системни изисквания
----------------------------------------------------------------------

* Microsoft Windows XP SP3, Vista, 7, 8 или 10

Имайте предвид, че за инсталирането са нужни администраторски права.

Регистрирането на LibreOffice като подразбирано приложение за форматите на Microsoft Office може да бъде наложено или потиснато чрез следните ключове на инсталатора в командния ред:

* REGISTER_ALL_MSO_TYPES=1 ще наложи регистрирането на LibreOffice като подразбирано приложение за форматите на Microsoft Office.
* REGISTER_NO_MSO_TYPES=1 ще потисне регистрирането на LibreOffice като подразбирано приложение за форматите на Microsoft Office.

Моля, уверете се, че системата разполага с достатъчно свободно място във временната директория и че са дадени права за четене, запис и изпълнение. Преди началото на инсталирането затворете всички други програми.

Инсталиране на LibreOffice в системи, базирани на Debian/Ubuntu Linux
----------------------------------------------------------------------

За инструкции как се инсталира езиков пакет (след като сте инсталирали версията на LibreOffice на английски език) прочетете раздела по-долу, озаглавен Инсталиране на езиков пакет.

Когато разпакетирате изтегления архив, ще видите, че съдържанието е декомпресирано в поддиректория. Отворете прозорец на файловия диспечер и преминете към директорията, започваща с "LibreOffice_", последвано от номера на версията и информация за платформа.

Директорията съдържа поддиректория с име „DEBS“. Преминете в директорията „DEBS“.

Щракнете с десния бутон в директорията и изберете „Отваряне в терминал“. Ще се отвори прозорец на терминала. В командния ред на терминала въведете следната команда (преди да се изпълни командата, ще бъдете подканени да въведете паролата на потребителя root):

Следващите команди ще инсталират LibreOffice и пакетите за интеграция с работния плот (можете направо да ги копирате и поставите в прозореца на терминала, вместо да ги въвеждате):

sudo dpkg -i *.deb

Сега процесът на инсталиране е завършен и би трябвало да виждате икони за всички приложения на LibreOffice в менюто Приложения/Офис на работния плот.

Инсталиране на LibreOffice във Fedora, openSUSE, Mandriva и други базирани на Linux системи, използващи RPM пакети
----------------------------------------------------------------------

За инструкции как се инсталира езиков пакет (след като сте инсталирали версията на LibreOffice на английски език) прочетете раздела по-долу, озаглавен Инсталиране на езиков пакет.

Когато разпакетирате изтегления архив, ще видите, че съдържанието е декомпресирано в поддиректория. Отворете прозорец на файловия диспечер и преминете към директорията, започваща с "LibreOffice_", последвано от номера на версията и информация за платформа.

Директорията съдържа поддиректория с име „RPMS“. Преминете в директорията „RPMS“.

Щракнете с десния бутон в директорията и изберете „Отваряне в терминал“. Ще се отвори прозорец на терминала. В командния ред на терминала въведете следната команда (преди да се изпълни командата, ще бъдете подканени да въведете паролата на потребителя root):

За системи, базирани на Fedora: su -c 'yum install *.rpm'

За системи, базирани на Mandriva: sudo urpmi *.rpm

За други системи, използващи RPM (openSUSE и т.н.): rpm -Uvh *.rpm

Сега процесът на инсталиране е завършен и би трябвало да виждате икони за всички приложения на LibreOffice в менюто Приложения/Офис на работния плот.

Можете да използвате и скрипта „install“ в най-външната директория на този архив, за да извършите инсталиране като потребител. Скриптът ще инсталира LibreOffice със собствен профил за тази инсталация, отделен от нормалния ви профил за LibreOffice. Няма да се инсталират компонентите за интеграция със системата, например елементите в менюто на работния плот и регистрацията на MIME типове.

Бележки относно интеграцията с работния плот в дистрибуции на Linux, невключени в горните указания за инсталиране
----------------------------------------------------------------------

Инсталирането на LibreOffice в други дистрибуции на Linux, неописани в настоящите указания за инсталиране, би трябвало да е лесно. Основното място, където може да срещнете разлики, е интеграцията с работния плот.

Директорията RPMS (или съответно DEBS) съдържа и пакет с име 5.4-freedesktop-menus-5.4.0.1-1.noarch.rpm (или съответно libreoffice5.4-debian-menus_5.4.0.1-1_all.deb или подобно). Това е пакет за всички дистрибуции на Linux, поддържащи спецификациите/препоръките на Freedesktop.org (http://en.wikipedia.org/wiki/Freedesktop.org), и се предоставя за инсталиране в други базирани на Linux системи, неспоменати в горните указания.

Инсталиране на езиков пакет
----------------------------------------------------------------------

Изтеглете езиковия пакет за желания език и платформа. Езиковите пакети са достъпни на същото място като главния инсталационен архив. Чрез файловия диспечер Nautilus извлечете съдържанието на архива в директория (например на работния плот). Уверете се, че сте спрели всички приложения на LibreOffice (включително QuickStarter).

Преминете в директорията, в която сте разархивирали изтегления езиков пакет.

Преминете в директорията, създадена по време на извличането. Например за френския езиков пакет в 32-битова система, базирана на Debian/Ubuntu, директорията е с име LibreOffice_ плюс информация за версията, плюс Linux_x86_langpack-deb_fr.

Сега преминете в директорията, съдържаща инсталационните пакети. В системи, базирани на Debian/Ubuntu, името на директорията ще е DEBS. Във Fedora, openSUSE или Mandriva името ѝ ще бъде RPMS.

Във файловия диспечер Nautilus щракнете с десния бутон в директорията и изберете командата „Отваряне в терминал“. В току-що отворения прозореца на терминала подайте командата за инсталиране на езиковия пакет (за всяка от изброените по-долу команди може да бъдете подканени да въведете паролата на потребителя root):

За системи, базирани на Debian/Ubuntu: sudo dpkg -i *.deb

За системи, базирани на Fedora: su -c 'yum install *.rpm'

За системи, базирани на Mandriva: sudo urpmi *.rpm

За други системи, използващи RPM (openSUSE и т.н.): rpm -Uvh *.rpm

Сега стартирайте някое от приложенията на LibreOffice, например Writer. Отворете менюто Инструменти и изберете Настройки. В диалоговия прозорец Настройки щракнете върху „Езикови настройки“, а после – върху „Езици“. Отворете списъка „Потребителски интерфейс“ и изберете току-що инсталирания език. Ако желаете, направете същото с „Настройка за локал“, „Подразбирана валута“ и „Подразбирани езици за документи“.

След като зададете тези настройки, натиснете OK. Диалоговият прозорец ще се затвори и ще видите съобщение, че промените ще влязат в сила след затваряне и стартиране наново на LibreOffice (не забравяйте да спрете и QuickStarter, ако е стартиран).

При следващото стартиране на LibreOffice той ще се стартира с новоинсталирания език.

----------------------------------------------------------------------
Проблеми при стартиране
----------------------------------------------------------------------

Някои трудности при стартирането на LibreOffice (напр. „увисване“ на приложенията) и проблеми с изображението на екрана често са причинени от драйвера на графичната карта. Ако възникнат подобни проблеми, моля, обновете драйвера на графичната карта или опитайте да използвате драйвера, доставян с операционната Ви система. Проблемите при изобразяване на триизмерни тела могат да бъдат решени чрез изчистване на полето „Използване на OpenGL“ в „Инструменти - Настройки - LibreOffice - Изглед - Триизмерен изглед“.

----------------------------------------------------------------------
Сензорни панели ALPS/Synaptics за ноутбук в Windows
----------------------------------------------------------------------

Поради проблем с драйверите в Windows не можете да превъртате документи на LibreOffice с плъзгане на пръст върху сензорния панел ALPS/Synaptics.

За да разрешите превъртането чрез сензорен панел, добавете следните редове в конфигурационния файл „C:\Program Files\Synaptics\SynTP\SynTPEnh.ini“ и рестартирайте компютъра:

[LibreOffice]

FC = "SALFRAME"

SF = 0x10000000

SF |= 0x00004000

Бележка: Местонахождението на конфигурационния файл може да е различно за различните версии на Windows.

----------------------------------------------------------------------
Клавишни комбинации
----------------------------------------------------------------------

В LibreOffice могат да бъдат използвани само клавишни комбинации, които не се използват от операционната система. Ако клавишна комбинация не работи в LibreOffice както е описано в упътването, проверете дали не се използва от операционната система. За отстраняване на подобни конфликти можете да смените клавишите, присвоени от операционната система. Освен това, можете да смените почти всяка клавишна комбинация в LibreOffice. За повече информация по темата вижте електронното упътване на LibreOffice или на операционната система.

----------------------------------------------------------------------
Проблеми при изпращане на документи по е-поща от LibreOffice
----------------------------------------------------------------------

При изпращане на документ с командите „Файл - Изпращане - Документ по е-поща“ или „Документ като прикрепен PDF файл“ могат да възникнат проблеми (срив или блокиране на програмата). Това се дължи на системния файл „Mapi“ (Messaging Application Programming Interface) на Windows, който предизвиква сривове в някои свои версии. За съжаление проблемът не може да бъде локализиран в определена версия. За повече информация посетете http://www.microsoft.com, за да претърсите библиотеката Microsoft Knowledge Base за „mapi dll“.

----------------------------------------------------------------------
Важни бележки за достъпността
----------------------------------------------------------------------

За повече информация относно функциите на LibreOffice за достъпност вижте http://www.libreoffice.org/accessibility/.

----------------------------------------------------------------------
Техническа поддръжка за потребители
----------------------------------------------------------------------

Основната страница за поддръжка на адрес http://www.libreoffice.org/support/ предлага различни възможности за помощ, свързана с LibreOffice. На въпроса ви може вече да е отговорено – проверете във форума на общността на адрес http://www.documentfoundation.org/nabble/ или потърсете в архивите на пощенския списък „users@libreoffice.org“ на адрес http://www.libreoffice.org/lists/users/. Можете също да изпращате въпросите си до users@libreoffice.org. Ако желаете да се абонирате за списъка (за да получавате отговори по електронната поща), изпратете празно писмо до users+subscribe@libreoffice.org.

Вижте също така раздела с ЧЗВ на адрес http://www.libreoffice.org/faq/.

----------------------------------------------------------------------
Съобщаване за дефекти и проблеми
----------------------------------------------------------------------

Системата ни за съобщаване, наблюдение и отстраняване на дефекти в момента е BugZilla, подслонена на адрес https://bugs.libreoffice.org/. Всички потребители са добре дошли да съобщават за проблеми на използваните от тях платформи. Постоянното докладване на дефекти е сред най-важните неща, с които потребителската общност може да допринесе за развитието и подобряването на LibreOffice.

----------------------------------------------------------------------
Как можете да участвате
----------------------------------------------------------------------

Общността на LibreOffice ще има сериозна полза от Вашето активно участие в разработката на този важен проект с отворен код.

Като потребител Вие вече сте ценен участник в процеса на разработване на пакета и искаме да Ви окуражим да приемете още по-сериозна роля и да станете постоянен сътрудник на общността. Моля, присъединете се и вижте страницата за потребители на адрес: http://www.libreoffice.org/contribution/

Как да започнете
----------------------------------------------------------------------

Най-добрият начин да започнете да сътрудничите е да се абонирате за един или няколко от пощенските списъци, да го следите известно време и постепенно да използвате архивите, за да се запознаете с многото теми, обсъждани от отварянето на кода на LibreOffice през октомври 2000 г. Когато се почувствате уверено, всичко, което трябва да направите, е да се представите чрез писмо и да започнете дейност. Ако сте запознати с проектите с отворен код, следете списъка с текущи задачи (To-Do) и вижте дали не можете да помогнете с нещо – адресът е http://www.libreoffice.org/develop/.

Абониране
----------------------------------------------------------------------

Ето някои от пощенските списъци, за които можете да се абонирате на адрес http://www.libreoffice.org/contribution/

* Новини: announce@documentfoundation.org *препоръчва се за всички потребители* (малък трафик)
* Основен списък за потребители:users@global.libreoffice.org *лесен начин да се следят обсъжданията* (голям трафик)
* Проект за маркетинг: marketing@global.libreoffice.org *отвъд разработването* (нарастващ трафик)
* Общ списък за разработчици: libreoffice@lists.freedesktop.org (голям трафик)

Присъединете се към един или повече проекти
----------------------------------------------------------------------

Вие можете да допринесете с много за този важен проект с отворен код, дори ако опитът Ви в проектирането и писането на софтуерен код е ограничен. Точно така, Вие!

Пожелаваме Ви приятна работа с новия LibreOffice 5.4 и се надяваме, че ще се присъедините към нас в мрежата.

Общност на LibreOffice

----------------------------------------------------------------------
Използван / модифициран изходен код
----------------------------------------------------------------------

Части © 1998, 1999 Джеймс Кларк. Части © 1996, 1998 Netscape Communications Corporation.
